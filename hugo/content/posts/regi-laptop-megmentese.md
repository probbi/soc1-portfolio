+++
date = '2025-10-02T10:11:47+01:00'
draft = false
title = 'Régi laptop megmentése'
summary = 'Ha a régi laptopod nem indul el, ne egyből a szemétbe dobd, mindig van remény a megmentésére!'
+++
Régi laptop megmentése – diagnosztika és gyors újraélesztés

Édesanyám kétségbeesetten hívott, hogy a laptopja nem indul, „jaj, mi lesz most”. Megnyugtattam, hogy megnézem, bár sejtettem, hogy egy nyolcéves Lenovo esetében bármi előfordulhat. A gépet egy éve már szétszedtem, kitakarítottam, új hűtőpasztát és akkumulátort is kapott, így most más jellegű hibára számítottam. Legutóbb már akkor is feltűnt, hogy a rendszer szinte használhatatlanul lassú volt.

Eszközök:

- multiméter
- egy fiók mélyéről előkerült 128 GB-os 2,5" SATA SSD

## 1. Diagnosztika: tápellátás ellenőrzése

Első lépésként multiméterrel megmértem a töltőt. A 19 V‑nak sehol sem volt nyoma, így gyorsan kiderült, hogy a töltő adta meg magát. Vettem egy új, kompatibilis adaptert, és a laptop lassan ugyan, de elindult. Ez már jó jel volt.

## 2. HDD állapotfelmérés

A következő gyanús pont a háttértár volt. A HD Sentinel futtatása megerősítette a sejtést: a HDD gyakorlatilag a végét járta. Azonnal elvégeztem az adatmentést, majd létrehoztam egy Firefox fiókot, hogy a böngésző szinkronizálása később is megmaradjon.

Ezután a hibás HDD helyére bekerült a 128 GB-os SSD.

## 3. Rendszer újratelepítése

Nem szóltam előre, mit fogok telepíteni - egyszerűen felraktam egy Linux Mintet, ami egy ilyen korú gépnek tökéletes választás.

Beállítások:

- automatikus frissítések engedélyezése
- Firefox és LibreOffice ikonok az asztalra
- alapvető rendszerfinomítások a gyors indulásért

## 4. Eredmény

A különbség látványos lett:

- a rendszerindítási idő a töredékére csökkent,
- a böngészés villámgyors,
- a gép összességében új életre kelt.

Anyukámék boldogok - Facebook, YouTube, online rádió - gond nélkül használhatóak. Tanulság: egy nyolcéves laptop még mindig bőven használható, ha kap egy kis törődést.

A történet vége: sikerült megmenteni egy laptopot -csökkenteni a család ökölógiai lábnyomát, anya újra böngészhet a neten, én meg örültem hogy segíthettem.